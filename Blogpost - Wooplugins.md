#De WooThemes plugins die we voor een e-book gebruiken

Rondom ons e-book [Lifehacking met Evernote](http://ebooks.lifehacking.nl/) hebben we al aardig wat geschreven over [de achtergronden](http://incredibleadventure.nl/2013/02/het-eerste-avontuur-met-self-publishing-is-bijna-ten-einde/), maar er is natuurlijk altijd meer! We kozen er voor om de webshop voor dit e-book los te houden van de Lifehacking website. Dat gaf ons wat meer vrijheid om te experimenteren met plugins en aanpassingen zonder het gevaar te lopen iets stuk te maken bij de grote broer. 

Mocht je van plan zijn om een eigen webwinkel te maken voor de verkoop van virtuele, downloadbare producten, zoals een e-book, kijk dan zeker naar de mogelijkheden van [Woothemes](http://www.woothemes.com/). Maar staar je er niet op blind. Dat heb ik inmiddels wel geleerd. Woo biedt fantastische themes aan, mooie Wordpress- *schillen* die van je blog een instant-webshop maken. Maar er zitten zeker nadelen aan. Ik heb voorafgaand aan de livegang van de site op 1 november vele avonden zitten vloeken, testen, lezen en leren over zowel Wordpress Custom Functions, PHP en de mogelijkheden van Woothemes en Woocommerce. Deze laatste is de webshop-plugin van Woo. Hij is in elke theme te gebruiken, niet alleen die uit hun eigen ontwerpstudio. 


##Welke Woothemes plugins gebruikten we?

Ik koos voor het [Wootheme Simplicity](http://www.woothemes.com/products/simplicity/). De naam zegt het al: behoorlijk recht door zee, weinig toeters en bellen die er weer uit moesten en de koppeling met WooCommerce is belangrijk.
De thema's van Woo zijn relatief eenvoudig te installeren en in te stellen. Na een uurtje keuzes maken in het beheer heb je een redelijke site staan. Dan begint het werkelijk invullen en klaarzetten…

* [WooCommerce plugin](http://www.woothemes.com/woocommerce/) - Wij gebruiken versie 1.6.5.2. Inmiddels is versie 2 uit. Maar ik heb zoveel gewijzigd in de originele bestanden wegens incompatibiliteit met eigen wensen dat ik de upgrade heel voorzichtig nog moet uitvoeren...
* [WooCommerce Dutch Language](http://pronamic.eu/wp-plugins/woocommerce-nl/) - De Nederlandse vertaling van de Woo plugin. Deze is redelijk in orde. 
* [WooCommerce PDF Invoices and Packing Slips ](http://61extensions.com/shop/woocommerce-pdf-invoices-packing-slips/) – Om bij elke bestelling een factuur mee te sturen. Waarschuwing: Deze plugin moet je enorm aanpassen om hem voor Nederlandse begrippen acceptabel te maken. 
* [WooCommerce Amazon S3 Storage](http://www.woothemes.com/products/amazon-s3-storage/) – De dag voor de livegang bedacht ik me dat we wel eens erg veel bezoek op de site konden krijgen om het boek te downloaden, wat voor problemen kon zorgen. In allerijl heb ik deze plugin geïnstalleerd en  geconfigureerd. Binnen 20 minuten stonden de boek-bestanden bij Amazon op een S3 server. Prima plugin!
* [WooCommerce CSV Export](http://www.woothemes.com/products/ordercustomer-csv-export/) – Onbegrijpelijk dat dit niet standaard in WooCommerce zit. Met deze plugin kan ik een complete CSV downloaden met de meest belangrijke verkoop- en klantinformatie om in Excel of Google Drive te analyseren.
* [WooCommerce Custom Product Tabs Lite](http://wordpress.org/extend/plugins/woocommerce-custom-product-tabs-lite/) – Met de eerste update kregen we de wens om een extra tabblad bij de productpagina te zetten met persreviews. Deze gratis plugin maakt dat mogelijk. Niet ideaal in gebruik, maar het doet zijn werk.
* [WooCommerce MailChimp Subscribe](http://codecanyon.net/item/woocommerce-mailchimp-subscribe-wordpress-plugin/1329734) – Een nette en naadloze integratie van WooCommerce met nieuwsbrief-gigant Mailchimp. Aanrader!
* [WooCommerce Mollie iDEAL Gateway](http://www.woothemes.com/products/ideal-mollie/) – Deze hadden we hard nodig. Er zijn meer plugins die met andere providers werken, maar deze vond ik het meest prettige en foutloze in de opzet en uitvoer. Je hebt wel een account bij [Mollie](http://www.mollie.nl/) nodig om er mee te werken.
* [WooCommerce Sequential Order Numbers Pro](http://www.woothemes.com/products/sequential-order-numbers-pro/) – Dit is dan de perfectionistische ik. Al snel merkte ik dat ik de ordernummers niet erg makkelijk kon aanpassen naar eigen believen. Met deze plugin kun je er een prefix of suffix aan geven. Maakt het net iets netter. En achteraf de communicatie met klanten makkelijker omdat ik eenvoudig aan kan geven hoe hun ordernummer er uit ziet. 

Je ziet dat we aardig wat hebben geïnstalleerd en geïnvesteerd in het maken van onze webshop. Hij is nog niet perfect. Hij is verre van perfect. Natuurlijk heb ik niet de illusie dat we een tweede Amazon kunnen bouwen, maar een beter systeem om betaalde klanten te laten inloggen en downloaden zou ik al erg op prijs stellen. Een betere manier om duidelijk te maken dat je je bestelling kunt downloaden. Betere facturatiemogelijkheden en ga zo maar door. 

Is het de moeite waard om het zelf te doen? Ja, ergens wel, want je leert er enorm veel van om je eigen webshop te maken. Maar je moet je afvragen of het allemaal echt nodig is. Omdat wij wilden werken met ebooks die zijn te updaten, konden we niet terecht bij de grote webwinkels. Die bieden die functionaliteit niet aan. We waren wel gedwongen om het zelf te doen. En het DIY ethos hebben we als Lifehackers hoog in het vaandel. Maar het zou mooi zijn als er in Nederland een aanbieder zou opstaan die een systeem zoals wij nu hebben gemaakt zelf zou aanbieden. Uploaden van je ebook, prijs stellen, winkel inrichten en gaan. Inclusief klantrelatiesysteem (lees: je kopers kunnen emailen), updates van je boek aanbieden en simpele betaling via iDeal en Paypal. 